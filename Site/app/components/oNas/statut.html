<div id="statut">



  <div class="statut">
    STATUT

Bialskopodlaskiego Stowarzyszenia
„AMAZONKI”
W Białej Podlaskiej


Rozdział I
Postanowienia ogólne

§ 1

Stowarzyszenie nosi nazwę: Bialskopodlaskie Stowarzyszenie „Amazonki” w Białej Podlaskiej i zwane jest w dalszej części Stowarzyszeniem.

§ 2

1.  Stowarzyszenie działa na podstawie ustawy z dnia 7 kwietnia 1989r. Prawo o Stowarzyszeniu      Dz. U. Nr 20 z 1989r. 104 zmiana Dz. Nr 14 z 1990 poz. 86, oraz Ustawy z dnia 24 kwietnia 2003r.              o działalności pożytku publicznego i o wolontariacie (Dz. U. z 2003r., Nr 96, poz. 873 ze zmianami) oraz posiada osobowość prawną.

2.  Stowarzyszenie powołuje się na czas nieokreślony.

§ 3

Terenem działania jest obszar Rzeczpospolitej Polskiej a siedzibą miasto Biała Podlaska.

§ 4

Stowarzyszenia może używać pieczęci i oznak zgodnie z obowiązującymi przepisami.

§ 5

Stowarzyszenie może być członkiem organizacji krajowych i międzynarodowych.

§ 6

Działalność Stowarzyszenia opiera się na pracy społecznej ogółu członków.






Rozdział II

Cele i sposoby ich realizacji

§ 7

1. Celem Stowarzyszenia jest:

1)      niesienie pomocy psychicznej kobietom zarówno przed jak i po leczeniu raka piersi;

2)      informowanie na temat postępowania rehabilitacyjnego po zabiegu;

3)      podnoszenie sprawności fizycznej kobiet po leczeniu;

4)      wymiana doświadczeń pomiędzy kobietami;

5)      informowanie opinii publicznej o problemach walki o jakość życia kobiet po leczeniu raka piersi oraz tworzenie klimatu społecznego, sprzyjającego podejmowaniu działań  na ich rzecz;

6)      działalność na rzecz ochrony zdrowia kobiet i profilaktyki raka piersi.

§ 8
1. Stowarzyszenie realizuje swoje cele poprzez:

1)      organizowanie wzajemnego wsparcia i samopomocy;

2)      podnoszenie kondycji fizycznej i psychicznej kobiet;

3)      tworzenie warunków do integracji kobiet po leczeniu raka piersi;

4)      włączanie się w akcje związane z profilaktyką mającą na celu wczesne wykrywanie raka piersi;

5)      nawiązywanie kontaktów z podobnymi Stowarzyszeniami w kraju i za granicą;

6)      organizowanie spotkań „problemowych” towarzyskich, imprez kulturalnych i turystycznych dla członkiń Stowarzyszenia;

7)      organizowanie szkoleń oraz spotkań z zakresu profilaktyki raka piersi;

8)      prowadzenie poradnictwa czynnego w formie telefonu dyżurnego;

9)      współpracę z instytucjami, Stowarzyszeniami i Fundacjami działającymi na rzecz osób niepełnosprawnych;

10)   pozyskiwanie środków na realizację zadań Statutowych;

11)uczestnictwo w spotkaniach, szkoleniach i warsztatach organizowanych przez inne Stowarzyszenia i organizacje działające na rzecz osób niepełnosprawnych na terenie kraju i za granicą.

Rozdział III
Członkowie, ich prawa i obowiązki

§ 9
Członkowie dzielą się na:
a)      zwyczajnych
b)      wspierających
c)       honorowych

§ 10


Członkiem zwyczajnym Stowarzyszenia może być każda pełnoletnia osoba fizyczna posiadająca pełną zdolność do czynności prawnych, która złoży wypełnioną deklarację członkowską i zostanie przyjęta przez Zarząd.


§ 11

Założyciele Stowarzyszenia, którzy podpisali deklaracje, wpłacili wpisowe i składkę stają się członkami z chwilą zarejestrowania.

§ 12

Członek ma prawo:

1.       Wybierać i być wybieranym do władz Stowarzyszenia.

2.       Uczestniczyć z głosem stanowiącym w Walnym Zebraniu.

3.       Zgłaszać wnioski i postulaty działalności Stowarzyszenia.

4.       Korzystać z pomocy Stowarzyszenia.

§ 13

Do obowiązków członka zwyczajnego należy:

1.       Przestrzeganie postanowień Statutu, regulaminów i uchwał Władz Stowarzyszenia.

2.       Czynne uczestnictwo w realizacji celów statutowych Stowarzyszenia.

3.       Regularne opłacanie składek członkowskich.

4.       Zawiadamianie o zmianie danych zawartych w deklaracji.

§ 14

1. Członkiem wspierającym Stowarzyszenie może być osoba fizyczna lub prawna zainteresowana merytoryczną działalnością Stowarzyszenia, która zadeklaruje pomoc finansową lub rzeczową               i zostanie przyjęta przez Zarząd na podstawie pisemnej deklaracji.


2. Członek wspierający – osoba prawna działa w Stowarzyszeniu za pośrednictwem swego przedstawiciela.

§ 15

Członek wspierający ma prawo:

1.       Zgłaszać wnioski i postulaty dotyczące działalności Stowarzyszenia.

2.       Korzystać z pomocy Stowarzyszenia.

3.       Uczestniczyć w Walnym Zgromadzeniu z głosem doradczym.

§ 16

Do obowiązków członka wspierającego należy:

1.       Przestrzeganie postanowień Statutu, regulaminów i uchwała Władz Stowarzyszenia.

2.       Czynne uczestnictwo w realizacji celów statutowych stowarzyszenia.

3.       Świadczenie zadeklarowanej pomocy.

§ 17

1. Członkiem honorowym Stowarzyszenia może zostać osoba fizyczna szczególnie zasłużona dla realizacji celów statutowych Stowarzyszenia.


2. Członkowstwo honorowe nadaje Walne Zebranie na wniosek Zarządu.


3. Członek honorowy posiada wszelkie prawa członka zwyczajnego, a ponadto jest zwolniony              z obowiązku płacenia składek członkowskich.

§ 18

Członkowstwo w Stowarzyszeniu ustaje na skutek:

1.       Dobrowolnego wystąpienia zgłoszonego na piśmie do Zarządu.

2.       Zawieszenia w wyjątkowych sytuacjach (np. choroba), kiedy członek nie może uczestniczyć   w działalności Stowarzyszenia.

3.       Utraty osobowości prawnej przez członka wspierającego – osobę prawną.

4.       Od uchwały Zarządu w przedmiocie zawieszenia lub utraty członkowstwa przysługuje odwołanie w terminie 30 dni do Walnego Zebrania Członków, którego uchwała jest ostateczna.

§ 19

Z uwagi na wyjątkową działalność i cele Stowarzyszenia nie przewiduje się ani skreślania ani wykluczenia członków zwyczajnych Stowarzyszenia.

Rozdział IV

Władze Stowarzyszenia

§ 20
1. Władzami Stowarzyszenia są:

1)      Walne Zebranie Członków;
2)      Zarząd;

3)      Komisja Rewizyjna.


2.  Kadencja Władz trwa 3 lata, a ich wybór odbywa się w głosowaniu tajnym lub jawnym w zależności od uchwały Walnego Zebrania Członków w tym przedmiocie.


3. Uchwały Władz zapadają zwykłą większością głosów przy obecności co najmniej połowy członków uprawnionych do głosowania.


4. W przypadku ustąpienia w czasie trwania kadencji członków Zarządu lub Komisji Rewizyjnej, Władzom tym przysługuje prawo kooptacji z tym, że liczba osób dokooptowanych nie może przekraczać 1/3 liczby osób pochodzących z wyboru.

§ 21

1. Najwyższą Władzą Stowarzyszenia jest Walne Zebranie Członków.


2. Walne Zebranie Członków zwołuje Zarząd raz w roku jako sprawozdawcze i co trzy lata jako sprawozdawczo – wyborcze, zawiadamiając członków pisemnie o jego terminie, miejscu i proponowanym porządku obrad co najmniej na 14 dni przed terminem.


3. Nadzwyczajne zebranie także zwołuje Zarząd na wniosek Komisji Rewizyjnej lub co najmniej 3 członków w terminie 2 tygodni od złożenia żądania.

§ 22

Do kompetencji Walnego Zebrania należy:

1.       Uchwalenie głównych kierunków działalności merytorycznej i finansowej Stowarzyszenia.

2.       Podejmowanie uchwał w przedmiocie zatwierdzania sprawozdań rocznych Zarządu i Komisji Rewizyjnej.

3.       Podejmowanie uchwał w sprawie absolutorium dla ustępującego Zarządu na wniosek Komisji Rewizyjnej.

4.       Ustalenie wysokości składek członkowskich.

5.       Nadanie godności członka honorowego.

6.       Podejmowanie uchwał w sprawach statutu lub rozwiązania Stowarzyszenia.

7.       Rozpatrywanie odwołań od wszelkich uchwał Zarządu, zgłoszonych na piśmie w ciągu 14 dni od daty ich podjęcia przez przynajmniej 1/3 członków zwyczajnych.

8.       Uchwalenie regulaminów wewnętrznych.

9.       Rozpatrywanie spraw nienależących do kompetencji innych Władz Stowarzyszenia.

10.   Wybór przewodniczącego i członków Zarządu oraz Komisji Rewizyjnej.

§ 23

1. Zarząd jest najwyższą Władzą Stowarzyszenia pomiędzy Walnym Zebraniem Członków.

2. Zarząd składa się z:
1)      przewodniczącego;
2)      sekretarza;
3)      członka.


3. Posiedzenie Zarządu zwoływane przez przewodniczącego w miarę potrzeby nie rzadziej jednak niż raz w miesiącu.


4. Członkiem Zarządu nie może być osoba skazana prawomocnym wyrokiem sądu za przestępstwo umyślne ścigane z oskarżenia publicznego lub przestępstwo skarbowe.

§ 24
Do kompetencji Zarządu należy:

1.       Reprezentowanie Stowarzyszenia na zewnątrz i działanie w jego imieniu.

2.       Dysponowanie majątkiem Stowarzyszenia w ramach uprawnień przyznanych przez Walne Zebranie.

3.       Realizowanie uchwał Walnego Zebrania.

4.       Sporządzanie sprawozdań z działalności.

5.       Zwoływanie i organizowanie Walnych Zebrań.

6.       Uchwalanie planów działalności Stowarzyszenia.

7.       Przyjmowanie członków, zawieszanie i ustalanie utraty osobowości prawnej przez członka wspierającego – osobę prawną.

8.       Zawieranie umów w granicach upoważnień i obowiązujących przepisów.

§ 25

Oświadczenie woli za Stowarzyszenie składa przynajmniej dwóch członków Zarządu lub jeden członek Zarządu i osoba przez Zarząd upoważniona.

§ 26

1. Komisja Rewizyjna składa sie z trzech członków, spośród których wybiera się przewodniczącego.

2. Członkowie Komisji Rewizyjnej nie mogą:

1)      być członkami Zarządu Stowarzyszenia ani pozostawać z nimi w związku małżeńskim, we wspólnym pożyciu, w stosunku pokrewieństwa, powinowactwa lub podległości służbowej;

2)      być skazani prawomocnym wyrokiem sądu za przestępstwo umyślne ścigane z oskarżenia publicznego lub przestępstwo skarbowe.


3. Członkowie Komisji Rewizyjnej mogą brać udział w posiedzeniach Zarządu z głosem doradczym.

4. Do kompetencji Komisji Rewizyjnej należy:

1)      kontrolowanie co najmniej raz w roku całokształtu działalności Stowarzyszenia;

2)      występowanie do Zarządu z wnioskami wynikającymi z ustaleń kontroli i żądanie wyjaśnień;

3)      wnioskowanie o zwołanie nadzwyczajnego Walnego zebrania Członków;

4)      składanie Walnemu Zebraniu sprawozdań ze swojej działalności oraz występowanie                 z wnioskiem w przedmiocie absolutorium dla ustępującego Zarządu.

Rozdział V

Majątek Stowarzyszenia

§ 27
1. Majątek Stowarzyszenia stanowią:

1)      wpływy ze składek członkowskich;
2)      dotacje;
3)      darowizny, spadki, zapisy;

4)      wpływy z działalności statutowej;
5)      ruchomości.

2. W Stowarzyszeniu zabrania się:

a)      udzielania pożyczek lub zabezpieczania zobowiązań majątkiem Stowarzyszenia w stosunku do jej członków, członków organów lub pracowników oraz osób, z którymi członkowie, członkowie organów oraz pracownicy organizacji pozostają w związku małżeńskim, we wspólnym pożyciu albo w stosunku pokrewieństwa lub powinowactwa w linii prostej, pokrewieństwa lub powinowactwa w linii bocznej do drugiego stopnia albo są związani           z tytułu przysposobienia, opieki lub kurateli, zwanych dalej „osobami bliskimi”;

b)    przekazywania majątku Stowarzyszenia na rzecz ich członków, członków organów lub pracowników oraz ich osób bliskich, na zasadach innych niż w stosunku do osób trzecich,      w szczególności jeżeli przekazanie to następuje bezpłatnie lub na preferencyjnych warunkach;

c)       wykorzystywania majątku Stowarzyszenia na rzecz członków, członków organów lub pracowników oraz ich osób bliskich na zasadach innych niż w stosunku do osób trzecich chyba, że to wykorzystanie bezpośrednio wynika z celu statutowego;


d)      zakupu towarów lub usług od podmiotów, w których uczestniczą członkowie Stowarzyszenia, członkowie jego organów lub pracownicy oraz ich osób bliskich, na zasadach innych niż          w stosunku do osób trzecich lub po cenach wyższych niż rynkowe.



Rozdział VI

Przepisy końcowe


§ 28

Uchwałę w sprawie zmiany Statutu lub rozwiązania się Stowarzyszenia podejmuje Walne Zebranie Członków większością 2/3 głosów przy obecności co najmniej połowy członków uprawnionych do głosowania w pierwszym terminie, a w drugim terminie bez względu na liczbę obecnych.

§ 29

W przypadku rozwiązania się Stowarzyszenia, Walne Zebranie zadecyduje o przeznaczeniu majątku Stowarzyszenia i powoła Komisję Likwidacyjną, która przeprowadzi likwidację Stowarzyszenia.

§ 30

W sprawach nieuregulowanych niniejszym Statutem mają zastosowanie aktualnie obowiązujące przepisy Prawa o Stowarzyszeniach.
  </div>
    <button class="btnStatut" style="float:left; width:20%; margin:40px; position:fixed" ng-click="hideStatut();">Wróć</button>
  <div style="clear:both;"></div>
</div>
